Reveal: 

----

Title: יחסי חליפין וחילופי עתים: אמנות אפריקאית בת זמננו

----

Date: ספטמבר 2013 — מרץ 2014

----

Aboutexhib: 

במשך עשורים רבים היתה התפיסה המקובלת במערב כי אמנות אפריקאית חדלה להתקיים וכל ביטוי יצירתי ביבשת החל מתחילת המאה ה-20, הוא העתק. אנשי המערב סברו כי עם הכיבושים הקולוניאליים וההשפעה המתחזקת של הדתות המונותאיסטיות, מסורות מקומיות חדלו להתקיים ואיתן דעך כל ביטוי חזותי. מחד, כל ביטוי של יצירה מסורתית נתפס כמיועד לשוק התיירים המתפתח. מאידך, מכיוון שאמנים אפריקאים עכשוויים עשו שימוש בכלים וסגנונות מערביים, כל יצירה אמנותית עכשווית נתפסה כהעתק. 

יחסי חליפין וחילופי העיתים עוקבת אחר המגמות העיקריות המעצבות את זירת התרבות והאמנות ביבשת האפריקאית החווה תמורות מסחררות. התערוכה מדגימה כיצד אמנים אפריקאים יוצרים בכלים שונים ולשווקים שונים מתוך תגובה למציאות הסובבת אותם. 

המגמה הראשונה אחריה עוקבת התערוכה קשורה ליצירות שמקורן במסורות ילידיות, אשר נארגות במציאויות ההווה. מגמה זו ניכרת בעיקר באזורים כפריים ומיוצגת על ידי יצירות של בני בּאַגה מגינאה קונאקרי. במהלך מאה השנים האחרונות, נחשפו בני הבּאַגה להשפעות חיצוניות בדמות קולוניאליזם, מיסיונריות, ג'יהאד אסלאמי ולבסוף, עם זכייתה של גינאה בעצמאות, שלטון סוציאליסטי-ריכוזי שניסה לפתח תרבות המונים מודרנית. חילופי העתים הללו גרמו לרוב המנהגים המסורתיים להיעלם. כיום, תחת שלטון סובלני יותר, בני בּאַגה שבים לעסוק בפרקטיקות מסורתיות בהן תופסות האמנויות מקום מרכזי. 

אמנות עכשווית היא מגמה נוספת, הניכרת בעיקר בכרכי הענק של אפריקה. יצירות אלו הן רובן פרי עמלם של אמנים שהתחנכו בבתי ספר מערביים. הן מיועדות לשוקי אמנות מערביים ולקהל קטן של מעמד בינוני המתהווה באפריקה. אמנים אלה מגיבים למציאות החברתית-פוליטית סביבם באמצעות צילום, וידאו וקולאז'. העבודות בתערוכה שייכות לאמנים אנגולים שביקרו בישראל. חלק מהעבודות הן תוצרים של סדנא משותפת שהתקיימה בשיתוף עם סטודנטים מהמחלקה לאמנות חזותית במכללת שנקר. 

המגמה השלישית, אותה אצר דייויד גוס, מגלמת את סוגת המזכרות. זוהי פרקטיקה תרבותית מודרנית המושרשת במקורות מסורתיים אך משוחררת מעול המסורת. המזכרות נועדו לתת מענה לביקוש של תיירים המבקרים באפריקה. 

יחסי חליפין וחילופי העיתים מבליטה נטיות של התחדשות ויצירת סגנונות אמנותיים חדשים, כמו גם גלגולים מאוחרים של הקיים. מגוון הטכניקות והאקלקטיות של היצירות המוצגות בתערוכה מזמינים את המבקרים בה להעריך את המציאויות המורכבות של החיים באפריקה בת זמננו.

----

Featimg: screen-shot-2017-08-17-at-10.48.35.png

----

Featxzib: 0

----

Excerpt: 

----

Participants: 

----

Catalogue: 

- 
  cover: catalogues/4-change-exchange.jpg
  pdf: catalogues/4-change-exchange.pdf

----

Related: 

----

Relatedtext: 

----

Sortable: 